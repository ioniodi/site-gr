---
ref: cult
title: "Cultural Understanding through Learning and Technology (CULT)"
excerpt: "Το έργο CULT εστιάζει πάνω στην μελέτη των κοινωνικών επιδράσεων του συστήματος σε μια κατακερματισμένη κοινότητα μαθητών δευτεροβάθμιας εκπαίδευσης."
partners:
 - "Ιόνιο Πανεπιστήμιο"
web: "http://cult.di.ionio.gr/"
---

Το έργο CULT εστιάζει πάνω στην μελέτη των κοινωνικών επιδράσεων του συστήματος σε μια κατακερματισμένη κοινότητα μαθητών δευτεροβάθμιας εκπαίδευσης. Τα σχολεία που συμμετέχουν βρίσκονται τόσο στην Ελλάδα όσο και στο εξωτερικό, ενώ η βασική προϋπόθεση για την συμμετοχή ενός σχολείου είναι να βρίσκεται στην περιφέρεια και όχι σε αστικό κέντρο.

Οι σχέσεις απομακρυσμένων κοινοτήτων θα μπορούσαν να ενισχυθούν διαμέσου των νέων τεχνολογιών επικοινωνίας από απόσταση (π.χ. WiFi, Bluetooth, Δημόσιες οθόνες, Οθόνες πολυεπαφής, κτλ), οι οποίες διευκολύνουν τις κοινές εμπειρίες όπως είναι ο διαμοιρασμός περιεχομένου και η συνεργατική αλληλεπίδραση από απόσταση. Σε αυτό το έργο ασχολούμαστε με τον σχεδιασμό και κυρίως την αξιολόγηση ενός συστήματος επικοινωνίας από απόσταση για την περίπτωση των σχολείων της δευτεροβάθμιας εκπαίδευσης που έχουν συμφωνίες συνεργασίας, στο πλαίσιο Ευρωπαϊκών προγραμμάτων, όπως είναι το eTwinning.

Η προηγούμενη σχετική έρευνα ξεκίνησε την δεκαετία του ’70 από την καλλιτεχνική κοινότητα και αποτυπώθηκε σε βίντεο-εγκαταστάσεις που εξερευνούν τις σχέσεις μεταξύ της αρχιτεκτονικής, της τηλεόρασης και της κοινωνικής ταυτότητας. Στις δεκαετίες του ’80 και ’90 η καλλιτεχνική έμπνευση πέρασε στα εργαστήρια υπολογιστών μεγάλων πανεπιστημίων και ερευνητικών οργανισμών με στόχο την βελτίωση της παραγωγικότητας απομακρυσμένων ομάδων εργασίας σε πολυεθνικές εταιρείες. Μέχρι σήμερα, δεν υπήρχε αρκετή ακαδημαϊκή έρευνα που να καταγράφει τις θετικές πλευρές της απομακρυσμένης επικοινωνίας (π.χ. συμμετοχή στα κοινά, προσωπική και κοινωνική ταυτότητα, κοινωνική συνειδηση, κτλ) σε θέματα της καθημερινής ζωής και συνεργασίας πέρα από τον εργασιακό χώρο.

Το έργο CULT μελετάει τις κοινωνικές επιπτώσεις της τοποθέτησης ενός συστήματος διάχυτου υπολογισμού στον φυσικό χώρο. Το σύστημα περιλαμβάνει εύχρηστο και ευχάριστο λογισμικό που επιτρέπει την κοινωνική διάδραση, τόσο από μακρυά όσο και από κοντά, με πολλαπλά μέσα και συσκευές χρήστη (π.χ. κινητό τηλέφωνο, χειρονομίες σε επιφάνεια πολυεπαφής, επιτραπέζιο υπολογιστή, κτλ). Το έργο CULT εστιάζει πάνω στην μελέτη των κοινωνικών επιδράσεων του συστήματος σε μια κατακερματισμένη κοινότητα μαθητών δευτεροβάθμιας εκπαίδευσης. Τα σχολεία που συμμετέχουν βρίσκονται τόσο στην Ελλάδα όσο και στο εξωτερικό, ενώ η βασική προϋπόθεση για την συμμετοχή ενός σχολείου είναι να βρίσκεται στην περιφέρεια και όχι σε αστικό κέντρο. Με αυτό τον τρόπο τα αποτελέσματα του έργου αφορούν γενικότερα όλες εκείνες τις κοινότητες που βρίσκονται μακρυά από τις πόλεις αλλά επιθυμούν να έχουν ίσες ευκαιρίες στην επικοινωνία και στην συμμετοχή στα κοινά.
